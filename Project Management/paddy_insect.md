# စပါးသီးနှံဖျက် အင်းဆက်ပိုးများ

### ငမြှောင်တောင် (Army Worm - Spodoptera Iitura)

စပါးပျိုးခင်းများတွင် အများဆုံး ကျရောက်တတ်သည့် စပါးဖျက်ပိုး အမျိုးမျိုးအနက် ငမြှောင်တောင်ပိုးသည် ဆိုးရွားစွာ ကျရောက်ဖျက်ဆီးတတ်သည်။ ငမြှောင်တောင်ပိုးသည် စပါးစိုက်ခင်းများထက် ကြဲခင်းများတါင် ပိုမိုကျရောက်တတ်သည်။ ဇွန်၊ ဇူလိုင်၊ ဩဂုတ်လများတွင် ကျရောက် ဖျက်ဆီးလေ့ရှိသည်။

ငမြှောင်တောင် ပေါက်ကာစ လောက်ကောင် သို့မဟုတ် ပိုးတုံးလုံးများသည် စပါးပင်၏အရွက်များကို ကိုက်ဖြတ် စားသောက်လေ့ရှိသည်။ ပိုးလောင်းသည် ငယ်ရွယ်စဉ်တွင် အရွက်၏ အစိမ်းပိုင်းများကို ခြစ်၍ စားသောက်တတ်သည်။ လယ်စပါးခင်းများတွင် အရွက်များပေါ်မှ တစ်ပင်မှ တစ်ပင်သို့ ကူးပြောင်း စားသောက် ဖျက်ဆီးတတ်သည်။

တောင်ယာစပါးခင်းများတွင် တစ်ပင်မှ တစ်ပင်၊ တစ်ခင်းမှတစ်ခင်းသို့ မြေပြင်မှ ကူးပြောင်း ဖျက်ဆီးသည်။ ငမြှောင်တောင်ပိုးသည် လောက်ကောင်ဘဝတွင် စပါးပင်၏အရွက်များကို အစုအပြုံလိုက် စားသောက် ဖျက်ဆီးလေ့ရှိသည်။ လယ်စပါးခင်းများတွင် ကွက်ကြားကွက်ကြား ကျရောက်ပြီး တစ်ခါတစ်ရံ ပျိုးခင်းနှင့် စပါးခင်းများတွင် နွားများစားသောက်ထားသကဲ့သို့ ဆိုးရွားစွာ စားသောက်ဖျက်ဆီးတတ်သည်။ အထူးသဖြင့် လောက်ကောင်းများသည် နေဝင်ချိန်နောက်ပိုင်းတွင် စားသောက်တတ်သည်။

ဖလံမ၏ အရောင်မှာ ညိုမွဲရောင်ရှိသည်။ ရှေ့အတောင်ပေါ်တွင် အနက်စက်တစ်ခု ပါရှိသည်။ ပိုးလောင်းသည် အစိမ်းနုရောင်ရှိ၏။ အောက်ပိုင်းသည် စိမ်းဝါရောင်ရှိသည်။ ယင်းတို့အကြားတွင် အနီစင်းကြောင်းတစ်ခုပါရှိ၏။ ယင်းစင်းကြောင်း အထက်အဆစ်တိုင်းတွင် လခြမ်းပုံသဏ္ဌာန် အကွက်တစ်ခုစီ ပါရှိသည်။ ဖလံမသည် မြေကြီး ပက်ကြားအက်နှင့် အကာအကွယ်များအောက်တွင် ပုန်းအောင်းနေလေ့ရှိသည်။

ညအခါ မီးရောက်သို့ထွက်ကာ မိတ်လိုက်၏။ စပါးရွက်များပေါ်တွင် ဥများကို အုသည်။ အစိုင်အခဲလိုက်အုလေ့ရှိသည်။ အစိုင်အခဲ ငါးခု ခြောက်ခုခန့် အု၏။ အစိုင်အခဲ တစ်ခုတွင် ဥပေါင်း ၂၀၀ မှ ၃၀၀ ခန့်ထိ ပါရှိသည်။

ယင်းဥများမှ ငါးရက်မှ ကိုးရက်ခန့် အကြာတွင် အကောင်ပေါက်လာသည်။ လောက်ကောင်ဘဝတွင် ၁၅ ရက်မှ ၂၄ ရက်ထိ ကြာသည်။ လောက်ကောင်ဘဝတွင် စပါးခင်းများကို ပိုမို စားသောက်ဖျက်ဆီးတတ်သည်။

အစာဝသည့်အခါတွင် စပါးခင်းများရှိ မြေကြီးထဲတွင် ရုပ်ဖုံးပြုလုပ်လေ့ရှိသည်။ ရုပ်ဖုံးမှာ အညိုရောင်ရှိသည်။ ၇ ရက်မှ ၁၄ ရက်ခန့် ကြာသည့်အခါ ဖလံဘဝသို့ ရောက်ရှိသည်။ ဥဘဝမှ ဖလံဘဝသို့ ရောက်ရှိရန် ၃၇ ရက်မှ ၄၀ ရက်အထိ ကြာသည်။

ငမြှောင်တောင် လောက်ကောင်များသည် ရေမကူးတတ်သဖြင့် စပါးခင်းတွင် ရေသွင်း၍ ကြိုးနှင့်ပွတ်တိုက်ဆွဲသည့်နည်းဖြင့် နှိမ်နင်းနိုင်သည်။ ထို့အတူ ပေါင်းမြက်များ ရှင်းလင်းပေးခြင်း၊ ဘဲများ လွှတ်ကျောင်းပေးခြင်း စသည်ဖြင့် နှိမ်နင်းနိုင်သည်။

အထူးသဖြင့် ပိုးဖလံများကို မီးထောင်ချောက်ထွန်းညှိ ကာကွယ်နှိမ်နင်း၍ စီးပွားရေးအရ ထိခိုက်ပျက်စီးဆုံးရှုံးစေမည့် အနေအထားသို့ ရောက်ရှိမှသာ ပိုးသတ်ဆေးများကို အသုံးပြုသင့်သည်။

ငမြောင်တောင်ပိုးအတွက် အသုံးပြုရန် ဆေးနှုန်းထား

| ဆေးအမျိုးအစား           | တစ်ဧကဆေးနှုန်းထား | နှစ်ဂါလန်ဆေးဖျန်းပုံးတွင်ထည့်ရမည့်ဆေး |
| :---------------------- | ----------------: | ------------------------------------: |
| အီးပီအင် ၅၀% အီးစီ      |      ၄၂၀-၈၄၀ စီစီ |                               ၃၀ စီစီ |
| ဒိုင်ယာဇီနွန် ၄၀% အီးစီ |         ၂၀၀၀ စီစီ |                              ၁၀၀ စီစီ |
| ဒိုင်ယာဇီနွန် ၈၀% အီးစီ |         ၁၀၀၀ စီစီ |                                   ... |

---

### ပိုးလောင်မီး (Hispa - Hispa armigera)

ပိုးလောင်မီး စပါးဖျက်ပိုးသည် ကျိုင်းကောင်အုပ်စုတွင် ပါဝင်သည်။ စပါးခင်းများတွင် ပိုးလောင်မီးများ အစုလိုက်အပြုံလိုက် ကျရောက်ကြ၏။ ဖျက်ဆီးခံရလျှင် စပါးခင်းများ မီးလောင်ထားသကဲ့သို့ဖြစ်ပေါ်နေခြင်းကြောင့် ပိုးလောင်မီးဟုခေါ်ခြင်း ဖြစ်သည်။

အချို့အရပ်ဒေသများတွင် ကျိုင်းကောင်၏ ခန္ဓာကိုယ်ပေါ်တွင် ဆူးများပါရှိသဖြင့် ကျောက်ဆူးပိုးဟု ခေါ်ကြသည်။

ဇွန်၊ ဇူလိုင်၊ ဩဂုတ်လများတွင် ကျရောက်တတ်သည်။ ပိုးလောင်မီးများသည် အကောင်ကြီး (ကျိုင်းကောင်) ဘဝတွင်လည်းကောင်း၊ လောက်ကောင်ဘဝတွင်လည်းကောင်း စပါးပျိုးခင်းများနှင့် ကောက်စိုက်ပြီး တစ်လခန့်ရှိပြီးဖြစ်သည့် စပါးစိုက်ခင်းများတွင် ကျရောက်ဖျက်ဆီးတတ်သည်။

တစ်ခါတစ်ရံ အကောင်ကြီးများသည် ရိတ်သိမ်းပြီး ရိုးပြတ်များမှ ပြန်၍ပေါက်လာသည့် စပါးကောက်ပင်ငယ်များ (လမိုင်းခင်း) နှင့် ကောက်လေပင်များသို့ ပြောင်းရွှေ့စားသောက်ကြသည်။ အထူးသဖြင့် နောက်ကျသည့် စပါးပျိုးခင်းနှင့် စိုက်ခင်းများတွင် ပြောင်းရွှေ့ဖျက်ဆီးတတ်သည်။

အရွယ်ရောက် ကျိုင်းကောင်သည် စပါးရွက်များ၏ အပေါ်ယံအစိမ်းပိုင်း မျက်နှာပြင်မှ အောက်မျက်နှာပြင်သို့တိုင်အောင် အပေါ်ယံအစိမ်းပိုင်းများကို ခြစ်စားသဖြင့် အဖြူရောင်အစင်းများကျန်ရှိနေ၏။ အရွက်ထိပ်ဖျားမှ အရွက်ရင်းထိ စားသောက်ဖျက်ဆီးတတ်သည်။

လောက်ကောင်ငယ်များသည် အရွက်၏ အတွင်းသားများ လှိုက်၍စားသည်။ နေရောင်တွင် ထောင်ကြည့်လျှင် လောက်ကောင်ငယ်များနှင့် ရုပ်ဖုံးများကိုမြင်တွေ့ရသည်။ လက်နှင့်ကိုင်ကြည့်ပါက အဖုငယ်များကို တွေ့ရသည်။

ကျိုင်းမများသည် စပါးရွက်များ၏ အောက်မျက်နှာပြင်တွင်ဥအုသည်။ ဥများကို ဥတန်းဖြင့် တစ်လုံးချင်း အရွက်အသားထဲသို့ ထိုးသွင်း၍ အုသည်။ ကျိုင်းမသည် ဘဝသက်တမ်းတစ်လျှောက်လုံး ဥပေါင်း ၅၀ ခန့်အုသည်။ ဥဘဝတွင် လေးငါးရက်ခန့်ကြာသည့်အခါ လောက်ကောင်ငယ်များ ပေါက်လာသည်။

လောက်ကောင်ဘဝတွင် စပါးပျိုးခင်းနှင့် စိုက်ခင်းများတွင် ၇ ရက်မှ ၁၂ ရက်ခန့် စားသောက်ဖျက်ဆီးပြီး အရွက်အတွင်းသားများအတွင်း ရုပ်ဖုံးပြုလုပ်ကြသည်။ ရုပ်ဖုံးဘဝတွင် လေးငါးရက်ခန့်ကြာသည့်အခါ အကောင်ကြီးအဖြစ် ထွက်လာပြီး စပါးပင်အရွက်များကို စားသောက်ဖျက်ဆီးကြသည်။

ကျိုင်းကောင်ကြီးသည် နက်ပြာရောင်တောက်နေသည်။ သံမဏိရောင်ကဲ့သို့ရှိ၏။ ပိုးလောင်မီး ကျိုင်းကောင်မျာသည် စပါးပျိုးခင်းမှစ၍ ဖုံးစလုံးစချိန်ထိ ကျရောက်တတ်သည်။ အရွက်များ ရင့်လာသည့်အခါ ပိုးလောင်မီးများလုံးဝ ပျောက်ကွယ်သွားသည်အထိ တွေ့ရှိရသည်။ ပိုးလောင်မီးများ၏ သားဆက်သက်တမ်းမှာ ၂၁ ရက်မှ ၂၈ ရက်အထိကြာသည်။

ပိုးလောင်မီးများ အများအပြားကျရောက်လျှင် စပါးအထွက်နှုန်းကို ထိခိုက်စေနိုင်သဖြင့် အထူးဂရုစိုက်၍ ကာကွယ်နှိမ်နင်းရသည်။ ကျိုင်းကောင်များသည် စပါးပင်များသာမက အလှည့်ကျလက်ခံပင်များအဖြစ် ပေါင်းပင်များတွင် မှီခိုစားသောက်နေထိုင်သဖြင့် ပေါင်းပင်များကို သုတ်သင်ရှင်းလင်းပေးရပါသည်။

စပါးပျိုးခင်း၊ စိုက်ခင်းများတွင် စပါးတစ်ကျင်းတွင် အရွယ်ရောက် ကျိုင်းကောင် ၄ ကောင်၊ သို့မဟုတ် ပင်ပွားထွက်ချိန်မှ ဖုံးစလုံးစအချိန်ထိ စပါးရွက် တစ်ရွက်ရှိ လှိုင်ခေါင်း ၁၅ ခု တွေ့ရှိလျှင် စီးပွားရေးအရ ထိခိုက်ပျက်စီး ဆုံးရှုံးနိုင်သဖြင့် ပိုးသတ်ဆေးများ အသုံးပြု နှိမ်နင်းရသည်။

ပိုးလောင်မီးအတွက် အသုံးပြုရန် ဆေးနှုန်းထား

| ဆေးအမျိုးအစား          | တစ်ဧကဆေးနှုန်းထား | နှစ်ဂါလန်ဆေးဖျန်းပုံးတွင်ထည့်ရမည့်ဆေး |
| :--------------------- | ----------------: | ------------------------------------: |
| ဆူမီသီယွန် ၅၀% အီးစီ   |          ၆၀၀ စီစီ |                               ၃၀ စီစီ |
| ဆူမီသီယွန် ၅၀ ယူအယ်ဗွီ |          ၆၆၀ စီစီ |                                   ... |
| အယ်လ်ဆန် ၅၀% အီးစီ     |      ၄၂၀-၈၄၀ စီစီ |                                ၃၀စီစီ |
